{"title":"酹江月（北客用坡韵改赋访梅）","type":"","author":"刘辰翁","content":{"paragraphs":[["冰肌玉骨，笑嫣然、总是风尘中物。谁扫一枝，流落到、绝域高台素壁。匹马南来，千山万水，为访林间雪。渊明爱菊，不知谁是花杰||。","憔悴梦断吴山，有何人报我，前村夜发。蜡屐霜泥烟步外，转入波光明灭。雪后风前，水边竹外，岁晚华余发。戴花人去，江妃空弄明月。"]]}}