{"title":"水龙吟·燕忙莺懒芳残","type":"诗","author":"章楶","content":{"paragraphs":[["燕忙莺懒芳残，正堤上、柳花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。","兰帐玉人睡觉，怪春衣、雪沾琼缀。绣床旋满，香毬无数，才圆却碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。"]]}}