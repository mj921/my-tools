{"title":"曲江二首","type":"","author":"杜甫","content":{"paragraphs":[["一片花飞减却春，风飘万点正愁人。","且看欲尽花经眼，莫厌伤多酒入唇。","江上小堂巢翡翠，花边高冢卧麒麟。","细推物理须行乐，何用浮名绊此身。","朝回日日典春衣，每日江头尽醉归。","酒债寻常行处有，人生七十古来稀。","穿花蛱蝶深深见，点水蜻蜓款款飞。","传语风光共流转，暂时相赏莫相违。"]]}}