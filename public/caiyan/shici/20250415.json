{"title":"山园小梅二首","type":"诗","author":"林逋","content":{"paragraphs":[["众芳摇落独暄妍，占尽风情向小园。","疏影横斜水清浅，暗香浮动月黄昏。","霜禽欲下先偷眼，粉蝶如知合断魂。","幸有微吟可相狎，不须檀板共金樽。","剪绡零碎点酥乾，向背稀稠画亦难。","日薄从甘春至晚，霜深应怯夜来寒。","澄鲜只共邻僧惜，冷落犹嫌俗客看。","忆着江南旧行路，酒旗斜拂堕吟鞍。"]]}}